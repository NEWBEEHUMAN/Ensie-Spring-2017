Frankrijk levert de "komende uren" wapens aan Koerdische troepen in Irak, dat meldt de Franse regering woensdag.<br>
Frankrijk stuurt 'komende uren' wapens naar Irak Foto:  AFP<br>
<br>
Irak zou akkoord zijn met de wapenlevering. De wapens worden woensdag nog ingescheept en dienen als steun voor Koerdische troepen tegen opstandelingen van de Islamitische Staat (IS), voorheen ISIS.<br>
<br>
Volgens het kantoor van president François Hollande hebben de Koerden de hulp "dringend nodig". In het gebied zijn religieuze minderheden door IS in het nauw gedreven. Frankrijk stuurt ook twintig ton hulpgoederen.<br>
<br>
Bij overleg van de EU-ambassadeurs in Brussel dinsdag werd besloten dat Europese landen zelfstandig wapens mogen leveren aan Irak. Daarvoor moeten ze individueel afspraken maken met de Iraakse regering in Bagdad.<br>
<br>
De diplomaten in Brussel werden het niet eens over een gezamenlijk standpunt over wapenleveranties, maar gaven landen die militair materieel willen leveren wel het groene licht.<br>
<br>
Helikopters<br>
<br>
De Britse premier David Cameron heeft woensdag zijn vakantie in Portugal onderbroken om in eigen land te vergaderen over de crisis in Irak. Groot-Brittannië heeft al besloten om helikopters in te zetten om gevluchte yezidi's te redden die in de val zitten op de berg Sinjar, schrijft de krant The Guardian.<br>
<br>
Ook vervoert het land voor Jordanië militair materieel naar Koerdische troepen in Irak. Duitsland denkt erover om 'niet-dodelijke' militaire uitrusting te sturen, zoals helmen, gepantserde voertuigen en nachtkijkers.<br>
<br>
De president van Iraaks Koerdistan, Masoud Barzani, riep de internationale gemeenschap zondag op de Koerden van wapens te voorzien in de strijd tegen de Islamitische Staat.<br>
